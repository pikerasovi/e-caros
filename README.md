# e-caros
Αποθετήριο για το έργο e-CARος του 5ου Πανελλήνιου Μαθητικού Διαγωνισμού Ανοιχτών Τεχνολογιών στην Εκπαίδευση

Τίτλος έργου
e-CARος and Friends

ΣΥΝΕΡΓΑΖΟΜΕΝΑ ΣΧΟΛΕΙΑ:
Νηπιαγωγείο Λυγιάς Λευκάδας
4ο Νηπιαγωγείο Αγίας Βαρβάρας
1ο Νηπιαγωγείο Λαγυνών
6ο Νηπιαγωγείο Αλίμου
Νηπιαγωγειο Μαυρονεριου

ΘΕΜΑ:
Βιώσιμα Μέσα Μεταφοράς και Πράσινη Μετακίνηση

ΣΤΟΧΟΙ:
Να γνωρίσουν οι μαθητές/-τριες βιώσιμες λύσεις πράσινης μετακίνησης
Να μπορούν να εντοπίσουν τα θετικά και τα αρνητικά στοιχεία κάθε μέσου μεταφοράς
Να μπορούν να προσεγγίσουν κριτικά τη γνώση, επιλέγοντας ανάμεσα σε μία πληθώρα επιλογών, το κατάλληλο μεταφορικό μέσο για κάθε περίπτωση
Να εξοικειωθούν με μέσα και τεχνικές παραγωγής ταινιών μικρού μήκους
Να εισαχθούν στις βασικές αρχές του προγραμματισμού, μέσα από δραστηριότητες ενσώματης, εμπράγματης και αναπαραστατικής κωδικοποίησης

Α. ΣΥΝΤΟΜΗ ΠΕΡΙΓΡΑΦΗ
Ένα από τα μεγαλύτερα προβλήματα των αστικών κέντρων είναι αυτό της καθημερινής μετακίνησης των πολιτών, αφού πέραν του κυκλοφοριακού χάους που προκαλείται, η αλόγιστη χρήση των ιδιωτικών και δημόσιων μέσων μεταφοράς ευθύνεται και για ένα σύνολο καταστροφικών επιπτώσεων επί της γης, του νερού και της ατμόσφαιρας, αφήνοντας ένα τεράστιο περιβαλλοντικό αποτύπωμα.
Τα τελευταία χρόνια, η βιώσιμη και πράσινη ανάπτυξη έχει επεκταθεί και στον τομέα της μετακίνησης, προτείνοντας λύσεις με μικρότερο περιβαλλοντικό αποτύπωμα, που αξιοποιούν ανανεώσιμες πηγές ενέργειας ή/και ενσωματώνουν ένα σύνολο νέων τεχνολογιών αιχμής (τεχνητή νοημοσύνη, μηχανική μάθηση κ.λπ.), μειώνοντας τους ρύπους και προσαρμόζοντας τον τρόπο λειτουργίας των οχημάτων στις επικρατούσες κάθε φορά συνθήκες ή ακόμη και στον εκάστοτε οδηγό.
Προς το σκοπό αυτό, το παρόν έργο πρόκειται να εισάγει τους μαθητές προσχολικής ηλικίας στις λύσεις πράσινης και βιώσιμης μετακίνησης, μέσα από τη δημιουργία ενός επιτραπέζιου παιχνιδιού, το οποίο τα συνεργαζόμενα σχολεία θα μπορούν να διαμοιραστούν και με όμορες σχολικές μονάδες, συμβάλλοντας έτσι στη διάχυση της πληροφορίας στην τοπική και ευρύτερη εκπαιδευτική κοινότητα.

Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ
ΠΡΟΕΤΟΙΜΑΣΙΑ - ΑΡΧΙΚΟΣ ΠΡΟΒΛΗΜΑΤΙΣΜΟΣ
Κατά τη φάση της προετοιμασίας του έργου και σε συνέχεια της θεματικής ενότητας “Τα μέσα μεταφοράς”, πρόκειται να δημιουργήσουμε ένα εννοιολογικό χάρτη, με τη χρήση του εργαλείου coggle.it, ώστε να προβούμε σε ανίχνευση της πρότερης γνώσης των παιδιών και να προσδιορίσουμε με ακρίβεια τα στοιχεία στα οποία θα εστιάσουμε το διδακτικό σενάριο.
Όπως γίνεται σαφές, ιδιαίτερη έμφαση θα δοθεί στο είδος ενέργειας που κάθε μεταφορικό μέσο αξιοποιεί για την κίνησή του, διαχωρίζοντας τις φιλικές από τις επιβλαβείς για το περιβάλλον μορφές.
Στο στάδιο αυτό, θα διανθίσουμε τη μαθησιακή διαδικασία με τη δημιουργία συνεργατικών πόρων, όπως για παράδειγμα συνεργατικό album (canva) με τα αγαπημένα μεταφορικά μέσα των παιδιών, συνεργατικό κολάζ (glogster) με την εικόνα μίας πόλης και των Μέσων Μεταφοράς που κινούνται σε αυτή κ.λπ.

ΦΑΣΗ 1η - ΕΙΣΑΓΩΓΗ ΣΤΟ ΘΕΜΑ
Ο φίλος μας ο e-CARος, το ηλεκτρικό αυτοκινητάκι που ήρθε στην τάξη μας για να μας γνωρίσει τους φίλους του, τα μέσα μεταφοράς, έχει πρόβλημα και ζητά τη βοήθειά μας!
Ο φίλος του ο Βενζινούλης έμεινε ακίνητος, γιατί από το πολύ καυσαέριο έκλεισε ο λαιμός του. Ο Ντιζελάκιας δε μπορεί να πάει πουθενά, γιατί το πετρέλαιο στέρεψε από τις αντλίες. Πώς μπορούμε να τους βοηθήσουμε; Τι θα μπορούσαμε να κάνουμε για να ξεκινήσουν και πάλι οι φίλοι του τις βόλτες τους;
Ο e-CARος αρχικά θα μας ξεναγήσει από το παρελθόν στο παρόν, μαθαίνοντάς μας τα μέσα μεταφοράς και τον τρόπο με τον οποίο καθένα από αυτά κινείται! Στη συνέχεια, μία καταρρακτώδης βροχή ιδεών θα αποτυπωθεί στο Jamboard, ώστε να αναδείξει εναλλακτικούς τρόπους κατασκευής και κίνησης των μέσων μεταφοράς. Θα σκεφτούμε τρόπους ώστε οι φίλοι του e-CARος να αρχίσουν και πάλι να κινούνται, χωρίς όμως να επιβαρύνουν το περιβάλλον και χωρίς να κινδυνεύουν να μείνουν ξανά χωρίς καύσιμα.
Έπειτα, χρησιμοποιώντας τη φωνητική πληκτρολόγηση, θα αναζητήσουμε στο διαδίκτυο πληροφορίες για τις βιώσιμες και πράσινες μετακινήσεις: Ποια μέσα προτιμούνται; Ποιες πηγές ενέργειας αξιοποιούν; Ποια έξυπνα συστήματα λειτουργίας και πλοήγησης ενσωματώνουν;
Μέσα από τις πληροφορίες που θα αντλήσουμε, τα παιδιά θα επιλέξουν τα πιο ενδιαφέροντα μέσα πράσινης μετακίνησης, τα οποία και θα αποτελέσουν το αντικείμενο του επιτραπέζιου παιχνιδιού.

ΦΑΣΗ 2Η - ΤΕΛΙΚΗ ΚΑΤΑΣΚΕΥΗ
Ο e-CARος είναι πολύ χαρούμενος, αφού ήδη τον έχουμε βοηθήσει αρκετά με τις ιδέες μας! Πώς όμως θα μεταφέρει στους φίλους του όσα μάθαμε μαζί; Πώς θα ενημερώσει για όλα αυτά και τον υπόλοιπο κόσμο; Μα φυσικά… παίζοντας!
Αξιοποιώντας τεχνικές που χρησιμοποιούνται για την παραγωγή ταινιών μικρού μήκους (π.χ. stop motion, βίντεο με τη χρήση ψηφιακών εργαλείων κ.λπ.), θα δημιουργήσουμε ένα μίνι κλιπ για καθένα από τα μέσα μετακίνησης που επιλέξαμε. Σε αυτό θα περιλαμβάνονται πληροφορίες, όπως ο τρόπος με τον οποίο κινείται το συγκεκριμένο μέσο (π.χ. ηλεκτρισμός, κινητική ενέργεια από τον άνθρωπο κ.λπ.), αν πρόκειται για μέσο της ξηράς, της θάλασσας ή του αέρα, καθώς και πόσο μεγάλες αποστάσεις μπορεί να καλύψει. Το κάθε βίντεο κλιπ θα συνδεθεί με έναν κωδικό QR.
Αξιοποιώντας το έτοιμο δάπεδο κίνησης του ρομπότ mTiny, θα τοποθετήσουμε σε αυτό σημαιάκια με τα μέσα μετακίνησης στα οποία έχουμε εστιάσει (επικολλώντας παράλληλα και τον QR code του βίντεο που αφορά στο μέσο αυτό), σημαιάκια με πηγές ενέργειας καθώς και σημαιάκια με πιθανούς προορισμούς (π.χ. σπίτι, σχολείο, αεροδρόμιο, λιμάνι κ.λπ.).
Σκοπός των παικτών του επιτραπέζιου παιχνιδιού θα είναι, χρησιμοποιώντας τις καρτέλες προγραμματισμού και κατευθύνοντας κατάλληλα το ρομπότ mTiny, να επιλέξουν ένα βιώσιμο μέσο μετακίνησης. Με τη χρήση ενός τάμπλετ, θα “διαβάσουν” τον QR code, ώστε να δουν τις απαιτούμενες πληροφορίες για το μέσο αυτό. Στη συνέχεια θα πρέπει να αποφασίσουν σε ποια πηγή ενέργειας πρέπει να κατευθυνθεί ο mTiny (ανάλογα με το μέσο που επέλεξαν), καθώς και για ποιο προορισμό είναι κατάλληλο το συγκεκριμένο μέσο, μεταβαίνοντας στα αντίστοιχα τετράγωνα.
Το συγκεκριμένο ρομπότ επιλέχθηκε έναντι άλλων, καθώς παρέχει στα παιδιά τη δυνατότητα να εξοικειωθούν με πολλές παραμέτρους του προγραμματισμού, μέσα σε ένα πλαίσιο παιγνιώδους, ανακαλυπτικής μάθησης. Πιο συγκεκριμένα, με τη χρήση κατάλληλων καρτών, μέσω των οποίων καθίσταται εφικτή η σύνδεση μεταξύ ενσώματης, εμπράγματης και αναπαραστατικής προσέγγισης της κωδικοποίησης, εισάγει τα παιδιά σε έννοιες όπως η κωδικοποίηση, ο αλγόριθμος, το σημείο έναρξης και λήξης του κώδικα, η επανάληψη, ο βρόχος, η αποσφαλμάτωση κ.λπ.
Στο παιχνίδι αυτό δεν υπάρχει νικητής και ηττημένος, καθώς κύριος στόχος του είναι η καλλιέργεια της κριτικής ικανότητας και της δημιουργικότητας των παιδιών!

ΦΑΣΗ 3η - ΔΙΑΧΥΣΗ - ΑΞΙΟΛΟΓΗΣΗ
Κατά τη φάση αυτή, στόχος μας είναι να αξιολογήσουμε το παραγόμενο προϊόν και να προβούμε σε διάχυση της γνώσης στην τοπική και ευρύτερη εκπαιδευτική κοινότητα, ξεκινώντας από τα όμορα Νηπιαγωγεία ή/και Δημοτικά Σχολεία.
Προς το σκοπό αυτό, σε πρώτη φάση οι μαθητές θα παίξουν με το επιτραπέζιο παιχνίδι, ώστε να εντοπίσουν σημεία στα οποία χρήζει βελτίωσης ή διόρθωσης. Στη συνέχεια, θα δημιουργηθεί το κατάλληλο υλικό παρουσίασης (βίντεο, φωτογραφίες, πολυτροπικά κείμενα κ.λπ.), το οποίο θα δημοσιευθεί στα ιστολόγια των συμμετεχόντων σχολείων, ώστε να ενημερωθούν οι γονείς των μαθητών/-τριών, εκπαιδευτικοί και λοιποί επισκέπτες.
Ακολούθως, θα απευθύνουμε κάλεσμα σε σχολεία τα οποία μπορεί να ενδιαφέρονται για το δανεισμό του επιτραπέζιου παιχνιδιού και μέσω των οποίων θα λάβουμε ανατροφοδότηση για το έργο μας, ώστε να μπορέσουμε να βελτιώσουμε τους κανόνες ή και τα επιμέρους στοιχεία από τα οποία αυτό αποτελείται. Όπως γίνεται κατανοητό, η διαδικασία της αξιολόγησης είναι μια κυκλική διαδικασία, άγνωστης χρονικής διάρκειας.

Διεύθυνση αποθετηρίου στο Github * 
https://github.com/pikerasovi/e-caros

Λίστα προτεινόμενου εξοπλισμού *
Για καθένα από τα σχολεία του συνεργατικού έργου απαιτούνται:

Makeblock mTiny Discover Kit (https://eduk8.gr/product/mtiny-discover-kit/)
 
Ενδεικτικό κόστος *
245 € ανά σχολείο

